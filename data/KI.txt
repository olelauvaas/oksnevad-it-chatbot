# Kunstig intelligens (KI) i skolene
KI kan hjelpe både lærere og elever på ulike måter, og slike tjenester kommer til å være en naturlig del av hverdagen til mange av elevene når de kommer ut i arbeidslivet.

Vi vil at du skal bli god i å bruke kunstig intelligens, og vi vil at du skal:  
• Reflektere kritisk rundt bruken  
• Vite hvilke muligheter som finnes  
• Lære hvordan du kan lage gode spørsmål og instruksjoner til kunstig intelligens  
• Skjønne hva verktøyene er gode på – og hva de er dårlige på  
• Reflektere over hvilke etiske og samfunnsmessige utfordringer KI fører til  

NDLA (ndla.no) har lansert en trygg og sikker praterobot som elevene og de ansatte har lov å bruke i læringsarbeidet.  
http://ndla.no/  

ChatGPT og lignende tjenester oppfyller ikke personvernkravene fordi samtalehistorikken blir lagret hos leverandør, underleverandører og tredjeparter, og de deler personopplysninger.

## Hva er KI?
Kunstig intelligens (KI), eller "artificial intelligence" (AI) på engelsk, er et samlebegrep på datasystemer som kan lære av egne erfaringer og løse komplekse problemer i ulike situasjoner.

Hvis en maskin kan løse problemer, utføre en oppgave eller vise andre kognitive funksjoner som et menneske kan, så kan vi si at det har kunstig intelligens.

KI kan for eksempel brukes til å:
- kjenne igjen ansikt  
- oversette språk  
- spille sjakk  
- diagnostisere sykdommer  
- kjøre biler  

Kunstig intelligens deles ofte i to hovedkategorier:  
• Kunstig generell intelligens (generative tjenester): Tjenesten har evne til å løse et bredt spekter av oppgaver.  
• Kunstig spesialisert/smal intelligens (spesialiserte tjenester): Tjenesten er spesialisert på å løse én bestemt oppgave.

### Språkmodeller
Språkmodeller er en type kunstig intelligens som er opplært til å generere menneskeliknende tekst.  
De er laget for å forstå og produsere naturlig språk, og passer godt til oppgaver som språkoversetting, tekstgenerering og tekstklassifisering.  

For å bruke språkmodeller, trenger du en ledetekst – også kalt "prompt" – som gir modellen noe å svare på.

Det finnes ulike språkmodeller. De største leverandørene er:
- OpenAI (ChatGPT)  
- Google (Gemini)

Det arbeides også med å utvikle norske språkmodeller.

Vil du lære mer om kunstig intelligens og språkmodeller?  
Les artikkelen “På hvilken måte er ChatGPT intelligent?” av Odin Nøsen fra Randaberg kommune:  
https://ai.randabergskolen.no/pa-hvilken-mate-er-chatgpt-intelligent-videoutgaven/

## NDLA sin prate- og bilderobot
Rogaland fylkeskommune er en del av NDLA-samarbeidet og har vurdert KI-tjenestene i Min NDLA ut fra funksjonalitet og personvernhensyn.  
Konklusjonen er at disse tjenestene sikrer både funksjonalitet og personvern.

NDLA sine prateroboter bruker språkmodellen GPT-4o mini, utviklet av OpenAI.  
Du kan også velge GPT-4.0 og GPT-4o samt en bilderobot.

Modellene kjøres på Microsofts europeiske servere. Det betyr at ingen data sendes ut av Europa.  
NDLA lagrer ingen personopplysninger. Alt går direkte via Microsoft Azure OpenAI. Det du skriver inn, blir kun lagret i 30 dager og slettet etterpå. Microsoft leser bare loggene ved mistanke om misbruk.

### Slik logger du inn:
1. Gå til NDLA: http://ndla.no/ og velg Min NDLA  
2. Logg på med Feide  
3. Følg lenke til tjenesten  
4. Du kan også gå direkte til:  
   http://ndlarobot.org/

Tjenesten er ikke tilgjengelig for de som har eksamen.

## Veiledning for bruk av kunstig intelligens (KI) i skolen
KI-feltet utvikler seg raskt, og det er ikke mulig å ha en komplett veileder.  
Dette er derfor en foreløpig veiledning fra Rogaland fylkeskommune og vil bli revidert ved behov.

Veiledningen gjelder bruk av:
- tekstgenererende tjenester  
- språkmodeller  
- chatbot  
- praterobot  
- bilderobot  

### 1. Ikke del sensitiv informasjon
Skriv eller last ikke opp:
- sensitiv informasjon  
- taushetsbelagt informasjon  
- personopplysninger  

Dette er viktig grunnet personopplysningsloven (GDPR) og forvaltningsloven.

### 2. Ikke last opp identifiserbare medier
Ikke last opp bilde, video eller lyd som viser personer som kan gjenkjennes.  
Bilder av personer regnes som personopplysninger etter GDPR.

### 3. Krav om åpenhet
Eleven kan bruke KI til å videreutvikle idéer og tekst, men:

- KI skal ikke erstatte elevens eget arbeid  
- Teksten skal omarbeides både underveis og til slutt  
- Eleven må være åpen om hvordan og når KI er brukt  

Dette kan for eksempel gjøres i et avsnitt i oppgaven eller i et vedlegg.

Husk kildehenvisning i henhold til gjeldende mal – se for eksempel Kildekompasset.

Dette gjelder også:
- bilder  
- lyd  
- video  
- andre medier  

### 4. Vær kritisk til svarene
Prateroboter bygger på statistikk – ikke forståelse.  
Modellen vet ikke om svaret er riktig. Innholdet må alltid kvalitetssikres.

### 5. Ikke bruk KI til fusk
KI skal ikke brukes til å skrive hele eller deler av svar uten at det oppgis.  
Det regnes som fusk i vurderingssituasjoner. Se skolereglene.

### 6. Fagansvarlige vurderer elevarbeid
Prateroboter kan brukes som støtte for veiledning underveis, men det er faglærer som vurderer elevarbeidet.

---

## Hvordan lage gode spørsmål til KI?

Hva betyr "prompts"?  
I KI-sammenheng betyr "prompts" ledetekst eller kommandoer du bruker i kommunikasjonen med KI.  
Ledeteksten brukes til å definere både hvilken form KI skal svare i, og hva slags svar du får.

Jo mer spesifikk ledeteksten er, jo bedre svar vil du få.

👉 Tips:
- Del oppgaven eller spørsmålet inn i mindre deler og sekvenser  
- KI kan ikke lese tankene dine – vær tydelig  
- Still oppfølgingsspørsmål  
- Be om kortere svar hvis det er for langt  
- Be om mer avansert svar hvis det er for lett  

Se på KI som en ivrig medelev eller lærer som:
- du kan spørre om alt  
- aldri blir lei av å forklare  
- alltid har tid  
Dette er spesielt nyttig for elever som ikke tør å si at de ikke forstår, eller som ikke har noen å spørre hjemme.

Siden dagens prateroboter er språkmodeller (ikke kunnskapsmodeller), er kvaliteten på spørsmålene dine avgjørende for resultatet.

### Eksempler på gode spørsmål:
• Hva er et synonym for [sett inn ord]?  
• Oppsummer temaet [sett inn tema]  
• Definer begrepet [sett inn begrep]  
• Lag en liste over [sett inn tema]  
• Gi eksempel på hvordan [sett inn begrep/tema]  
• Forenkle dette: [sett inn tekst]  
• Forkort dette: [sett inn tekst]  

### Eksempler på kritisk tenkning og bruk av kunnskap:
• La oss diskutere fordeler og ulemper med skoleuniformer. Du er imot, jeg er for. Du starter.  
• La oss ha en samtale på spansk om hjemstedet mitt. Du starter med å spørre "hvor bor du?". Rett feilene i teksten min underveis.

## Vurdering med og uten KI (mest for lærere)

Utdanningsdirektoratet skriver i sine råd om KI i skolen:  
https://www.udir.no/kvalitet-og-kompetanse/digitalisering-skole/kunstig-intelligens-ki-i-skolen/

> “Legg vekt på variasjon i opplæring og vurdering. Utforsk tilnærminger som gir læreren trygghet på at det er elevens egen kompetanse som blir vurdert. (…) Skap en kultur for utprøving og evaluering av pedagogisk praksis."

## Ressurser og verktøy

### NDLA sin verktøykasse om kunstig intelligens  
Undervisningsopplegg i flere fag, filmressurser, etikk og kritisk tenkning, bildegenerering og bruk av prateroboter.  
Til NDLAs verktøykasse:  
https://ndla.no/subject:1:9bb7b427-3f5b-4c45-9719-efc509f3d9cc/topic:de6229e4-6b04-45e9-8eb8-69d674e6ee97/

### Tenk fra Faktisk.no  
Kompetansepakke om KI for lærere og skoleledere. Økt kunnskap og bevissthet rundt KI og ChatGPT i skolen.  
Kompetansepakken:  
https://tenk.faktisk.no/kompetansepakke-om-kunstig-intelligens  

Undervisningspakke for elever:  
https://tenk.faktisk.no/samling/ki

### Kompetansepakken til Udir  
Gir grunnleggende innsikt i KI, og hvordan det henger sammen med læreplanene og pedagogisk praksis.  
Til Udirs kompetansepakke:  
https://bibsys.instructure.com/courses/637

Udir har også andre relevante kompetansepakker:  
https://bibsys.instructure.com/search/all_courses  

Anbefalte temaer:
- Teknologi og digitale ferdigheter i LK20  
- Inkludering og universell utforming i digital praksis  
- Digital undervisning – på skolen og hjemme

### Rammeverk for vurdering: AIAS
Lisa Stornes (lærer og e-pedagog i Nettskolen Rogaland) har laget videoer om vurdering basert på AIAS-rammeverket.

Video:  
https://youtu.be/w_WhW4RxFXY  

Nettskolen Rogaland (YouTube-kanal):  
https://www.youtube.com/@NettskolenRogaland-xg7jk

Vil du lære mer om AIAS? Se sidene til Leon Furze:  
https://leonfurze.com/2024/08/28/updating-the-ai-assessment-scale/
